I tag sono un modo molto utile per raggruppare le note in modo che siano facili da trovare. Un tag è essenzialmente una ricerca cliccabile di un termine all'interno del Vault. Ad esempio, facendo clic su #tag verrà visualizzata una ricerca con tutte le note che contengono quel tag. La maggior parte delle persone li usa per vaste categorie di cose, come appunti sulle lezioni o tipologie di idee. Agli utilizzatori di Zettelkasten piace usarli come "punti di ingresso" per pensare a idee connesse tra loro. Ma alla fine, sono abbastanza flessibili da poter essere usati nella maniera desiderata.

### Pannello dei tag

Se il plugin [[Pannello dei tag]] è abilitato, viene visualizzato un elenco, ordinato per frequenza, di tutti i tag utilizzati in tutte le note. Fare clic su uno di questi per attivare una ricerca.

Ciò consente di trovare le corrispondenze esatte di un tag. Se si desidera trovare tutte le corrispondenze a `maintag` compresi tutti i sottotag, si può sempre usare la [[Ricerca]] e inserire `#maintag`. Questo è utile quando sono presenti sottocategorie di cose ma si vuole anche trovare facilmente tutte le corrispondenze di una categoria superiore.

### Caratteri consentiti

Gli spazi non sono consentiti nei tag. Quindi, quando si vuole creare un tag che contiene più parole, è possibile utilizzare uno di questi formati:

- Notazione a cammello: #DueParole
- Trattino basso: #due_parole
- Trattino: #due-parole

I numeri sono consentiti, ==purché il tag non sia solamente numerico==. Ad esempio, "#1984" non è un formato di tag valido.